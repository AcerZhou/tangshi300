[{
        "title": "经邹鲁祭孔子而叹之",
        "notes": [],
        "chapter": "卷四",
        "category": "五言律诗",
        "author": "李隆基",
        "paragraphs": [
            "夫子何为者，栖栖一代中。",
            "地犹鄹氏邑，宅即鲁王宫。",
            "叹凤嗟身否，伤麟怨道穷。",
            "今看两楹奠，当与梦时同。"
        ],
        "dynasty": "唐代"
    },
    {
        "title": "望月怀远 / 望月怀古",
        "notes": [],
        "chapter": "卷四",
        "category": "五言律诗",
        "author": "张九龄",
        "paragraphs": [
            "海上生明月，天涯共此时。",
            "情人怨遥夜，竟夕起相思。",
            "灭烛怜光满，披衣觉露滋。",
            "不堪盈手赠，还寝梦佳期。"
        ],
        "dynasty": "唐代"
    },
    {
        "title": "送杜少府之任蜀州 / 送杜少府之任蜀川",
        "notes": [],
        "chapter": "卷四",
        "category": "五言律诗",
        "author": "王勃",
        "paragraphs": [
            "城阙辅三秦，风烟望五津。",
            "与君离别意，同是宦游人。",
            "海内存知己，天涯若比邻。",
            "无为在歧路，儿女共沾巾。"
        ],
        "dynasty": "唐代"
    },
    {
        "title": "咏蝉 / 在狱咏蝉",
        "notes": [
            "客思深--一作 ：客思侵",
            "不堪--一作 ：那堪"
        ],
        "chapter": "卷四",
        "category": "五言律诗",
        "author": "骆宾王",
        "paragraphs": [
            "西陆蝉声唱，南冠客思深。",
            "不堪玄鬓影，来对白头吟。",
            "露重飞难进，风多响易沉。",
            "无人信高洁，谁为表予心？"
        ],
        "dynasty": "唐代"
    },
    {
        "title": "和晋陵陆丞早春游望",
        "notes": [],
        "chapter": "卷四",
        "category": "五言律诗",
        "author": "杜审言",
        "paragraphs": [
            "独有宦游人，偏惊物候新。",
            "云霞出海曙，梅柳渡江春。",
            "淑气催黄鸟，晴光转绿蘋。",
            "忽闻歌古调，归思欲沾巾。"
        ],
        "dynasty": "唐代"
    },
    {
        "title": "杂诗三首·其三",
        "notes": [],
        "chapter": "卷四",
        "category": "五言律诗",
        "author": "沈佺期",
        "paragraphs": [
            "闻道黄龙戍，频年不解兵。",
            "可怜闺里月，长在汉家营。",
            "少妇今春意，良人昨夜情。",
            "谁能将旗鼓，一为取龙城。"
        ],
        "dynasty": "唐代"
    },
    {
        "title": "题大庾岭北驿",
        "notes": [],
        "chapter": "卷四",
        "category": "五言律诗",
        "author": "宋之问",
        "paragraphs": [
            "阳月南飞雁，传闻至此回。",
            "我行殊未已，何日复归来。",
            "江静潮初落，林昏瘴不开。",
            "明朝望乡处，应见陇头梅。"
        ],
        "dynasty": "唐代"
    },
    {
        "title": "次北固山下",
        "notes": [
            "青山外--一作 ：青山下"
        ],
        "chapter": "卷四",
        "category": "五言律诗",
        "author": "王湾",
        "paragraphs": [
            "客路青山外，行舟绿水前。",
            "潮平两岸阔，风正一帆悬。",
            "海日生残夜，江春入旧年。",
            "乡书何处达？归雁洛阳边。"
        ],
        "dynasty": "唐代"
    },
    {
        "title": "题破山寺后禅院",
        "notes": [
            "惟--一作 但",
            "俱--一作 都"
        ],
        "chapter": "卷四",
        "category": "五言律诗",
        "author": "常建",
        "paragraphs": [
            "清晨入古寺，初日照高林。",
            "曲径通幽处，禅房花木深。",
            "山光悦鸟性，潭影空人心。",
            "万籁此俱寂，惟余钟磬音。"
        ],
        "dynasty": "唐代"
    },
    {
        "title": "寄左省杜拾遗",
        "notes": [],
        "chapter": "卷四",
        "category": "五言律诗",
        "author": "岑参",
        "paragraphs": [
            "联步趋丹陛，分曹限紫微。",
            "晓随天仗入，暮惹御香归。",
            "白发悲花落，青云羡鸟飞。",
            "圣朝无阙事，自觉谏书稀。"
        ],
        "dynasty": "唐代"
    },
    {
        "title": "赠孟浩然",
        "notes": [],
        "chapter": "卷四",
        "category": "五言律诗",
        "author": "李白",
        "paragraphs": [
            "吾爱孟夫子，风流天下闻。",
            "红颜弃轩冕，白首卧松云。",
            "醉月频中圣，迷花不事君。",
            "高山安可仰，徒此揖清芬。"
        ],
        "dynasty": "唐代"
    },
    {
        "title": "渡荆门送别",
        "notes": [],
        "chapter": "卷四",
        "category": "五言律诗",
        "author": "李白",
        "paragraphs": [
            "渡远荆门外，来从楚国游。",
            "山随平野尽，江入大荒流。",
            "月下飞天镜，云生结海楼。",
            "仍怜故乡水，万里送行舟。"
        ],
        "dynasty": "唐代"
    },
    {
        "title": "送友人",
        "notes": [],
        "chapter": "卷四",
        "category": "五言律诗",
        "author": "李白",
        "paragraphs": [
            "青山横北郭，白水绕东城。",
            "此地一为别，孤蓬万里征。",
            "浮云游子意，落日故人情。",
            "挥手自兹去，萧萧班马鸣。"
        ],
        "dynasty": "唐代"
    },
    {
        "title": "听蜀僧濬弹琴 / 听蜀僧浚弹琴",
        "notes": [],
        "chapter": "卷四",
        "category": "五言律诗",
        "author": "李白",
        "paragraphs": [
            "蜀僧抱绿绮，西下峨眉峰。",
            "为我一挥手，如听万壑松。",
            "客心洗流水，余响入霜钟。",
            "不觉碧山暮，秋云暗几重。"
        ],
        "dynasty": "唐代"
    },
    {
        "title": "夜泊牛渚怀古",
        "notes": [
            "挂帆席--一作 “洞庭去”， 扬帆驶船。"
        ],
        "chapter": "卷四",
        "category": "五言律诗",
        "author": "李白",
        "paragraphs": [
            "牛渚西江夜，青天无片云。",
            "登舟望秋月，空忆谢将军。",
            "余亦能高咏，斯人不可闻。",
            "明朝挂帆席，枫叶落纷纷。"
        ],
        "dynasty": "唐代"
    },
    {
        "title": "月夜",
        "notes": [],
        "chapter": "卷四",
        "category": "五言律诗",
        "author": "杜甫",
        "paragraphs": [
            "今夜鄜州月，闺中只独看。",
            "遥怜小儿女，未解忆长安。",
            "香雾云鬟湿，清辉玉臂寒。",
            "何时倚虚幌，双照泪痕干。"
        ],
        "dynasty": "唐代"
    },
    {
        "title": "春望",
        "notes": [],
        "chapter": "卷四",
        "category": "五言律诗",
        "author": "杜甫",
        "paragraphs": [
            "国破山河在，城春草木深。",
            "感时花溅泪，恨别鸟惊心。",
            "烽火连三月，家书抵万金。",
            "白头搔更短，浑欲不胜簪。"
        ],
        "dynasty": "唐代"
    },
    {
        "title": "春宿左省",
        "notes": [],
        "chapter": "卷四",
        "category": "五言律诗",
        "author": "杜甫",
        "paragraphs": [
            "花隐掖垣暮，啾啾栖鸟过。",
            "星临万户动，月傍九霄多。",
            "不寝听金钥，因风想玉珂。",
            "明朝有封事，数问夜如何。"
        ],
        "dynasty": "唐代"
    },
    {
        "title": "至德二载甫自京金光门出问道归凤翔乾元初…有悲往事",
        "notes": [],
        "chapter": "卷四",
        "category": "五言律诗",
        "author": "杜甫",
        "paragraphs": [
            "此道昔归顺，西郊胡正繁。",
            "至今残破胆，应有未招魂。",
            "近得归京邑，移官岂至尊。",
            "无才日衰老，驻马望千门。"
        ],
        "dynasty": "唐代"
    },
    {
        "title": "月夜忆舍弟",
        "notes": [
            "边秋--一作 :秋边"
        ],
        "chapter": "卷四",
        "category": "五言律诗",
        "author": "杜甫",
        "paragraphs": [
            "戍鼓断人行，边秋一雁声。",
            "露从今夜白，月是故乡明。",
            "有弟皆分散，无家问死生。",
            "寄书长不达，况乃未休兵。"
        ],
        "dynasty": "唐代"
    },
    {
        "title": "天末怀李白",
        "notes": [],
        "chapter": "卷四",
        "category": "五言律诗",
        "author": "杜甫",
        "paragraphs": [
            "凉风起天末，君子意如何。",
            "鸿雁几时到，江湖秋水多。",
            "文章憎命达，魑魅喜人过。",
            "应共冤魂语，投诗赠汨罗。"
        ],
        "dynasty": "唐代"
    },
    {
        "title": "奉济驿重送严公四韵",
        "notes": [],
        "chapter": "卷四",
        "category": "五言律诗",
        "author": "杜甫",
        "paragraphs": [
            "远送从此别，青山空复情。",
            "几时杯重把，昨夜月同行。",
            "列郡讴歌惜，三朝出入荣。",
            "江村独归处，寂寞养残生。"
        ],
        "dynasty": "唐代"
    },
    {
        "title": "别房太尉墓",
        "notes": [],
        "chapter": "卷四",
        "category": "五言律诗",
        "author": "杜甫",
        "paragraphs": [
            "他乡复行役，驻马别孤坟。",
            "近泪无干土，低空有断云。",
            "对棋陪谢傅，把剑觅徐君。",
            "唯见林花落，莺啼送客闻。"
        ],
        "dynasty": "唐代"
    },
    {
        "title": "旅夜书怀",
        "notes": [],
        "chapter": "卷四",
        "category": "五言律诗",
        "author": "杜甫",
        "paragraphs": [
            "细草微风岸，危樯独夜舟。",
            "星垂平野阔，月涌大江流。",
            "名岂文章著，官应老病休。",
            "飘飘何所似，天地一沙鸥。"
        ],
        "dynasty": "唐代"
    },
    {
        "title": "登岳阳楼",
        "notes": [],
        "chapter": "卷四",
        "category": "五言律诗",
        "author": "杜甫",
        "paragraphs": [
            "昔闻洞庭水，今上岳阳楼。",
            "吴楚东南坼，乾坤日夜浮。",
            "亲朋无一字，老病有孤舟。",
            "戎马关山北，凭轩涕泗流。"
        ],
        "dynasty": "唐代"
    },
    {
        "title": "辋川闲居赠裴秀才迪",
        "notes": [
            "馀--一作 余"
        ],
        "chapter": "卷四",
        "category": "五言律诗",
        "author": "王维",
        "paragraphs": [
            "寒山转苍翠，秋水日潺湲。",
            "倚杖柴门外，临风听暮蝉。",
            "渡头馀落日，墟里上孤烟。",
            "复值接舆醉，狂歌五柳前。"
        ],
        "dynasty": "唐代"
    },
    {
        "title": "山居秋暝",
        "notes": [],
        "chapter": "卷四",
        "category": "五言律诗",
        "author": "王维",
        "paragraphs": [
            "空山新雨后，天气晚来秋。",
            "明月松间照，清泉石上流。",
            "竹喧归浣女，莲动下渔舟。",
            "随意春芳歇，王孙自可留。"
        ],
        "dynasty": "唐代"
    },
    {
        "title": "归嵩山作",
        "notes": [],
        "chapter": "卷四",
        "category": "五言律诗",
        "author": "王维",
        "paragraphs": [
            "清川带长薄，车马去闲闲。",
            "流水如有意，暮禽相与还。",
            "荒城临古渡，落日满秋山。",
            "迢递嵩高下，归来且闭关。"
        ],
        "dynasty": "唐代"
    },
    {
        "title": "终南山",
        "notes": [],
        "chapter": "卷四",
        "category": "五言律诗",
        "author": "王维",
        "paragraphs": [
            "太乙近天都，连山接海隅。",
            "白云回望合，青霭入看无。",
            "分野中峰变，阴晴众壑殊。",
            "欲投人处宿，隔水问樵夫。"
        ],
        "dynasty": "唐代"
    },
    {
        "title": "酬张少府",
        "notes": [],
        "chapter": "卷四",
        "category": "五言律诗",
        "author": "王维",
        "paragraphs": [
            "晚年唯好静，万事不关心。",
            "自顾无长策，空知返旧林。",
            "松风吹解带，山月照弹琴。",
            "君问穷通理，渔歌入浦深。"
        ],
        "dynasty": "唐代"
    },
    {
        "title": "过香积寺",
        "notes": [],
        "chapter": "卷四",
        "category": "五言律诗",
        "author": "王维",
        "paragraphs": [
            "不知香积寺，数里入云峰。",
            "古木无人径，深山何处钟。",
            "泉声咽危石，日色冷青松。",
            "薄暮空潭曲，安禅制毒龙。"
        ],
        "dynasty": "唐代"
    },
    {
        "title": "送梓州李使君",
        "notes": [],
        "chapter": "卷四",
        "category": "五言律诗",
        "author": "王维",
        "paragraphs": [
            "万壑树参天，千山响杜鹃。",
            "山中一夜雨，树杪百重泉。",
            "汉女输橦布，巴人讼芋田。",
            "文翁翻教授，不敢倚先贤。"
        ],
        "dynasty": "唐代"
    },
    {
        "title": "汉江临泛 / 汉江临眺",
        "notes": [],
        "chapter": "卷四",
        "category": "五言律诗",
        "author": "王维",
        "paragraphs": [
            "楚塞三湘接，荆门九派通。",
            "江流天地外，山色有无中。",
            "郡邑浮前浦，波澜动远空。",
            "襄阳好风日，留醉与山翁。"
        ],
        "dynasty": "唐代"
    },
    {
        "title": "终南别业",
        "notes": [],
        "chapter": "卷四",
        "category": "五言律诗",
        "author": "王维",
        "paragraphs": [
            "中岁颇好道，晚家南山陲。",
            "兴来每独往，胜事空自知。",
            "行到水穷处，坐看云起时。",
            "偶然值林叟，谈笑无还期。"
        ],
        "dynasty": "唐代"
    },
    {
        "title": "望洞庭湖赠张丞相 / 临洞庭湖赠张丞相",
        "notes": [],
        "chapter": "卷四",
        "category": "五言律诗",
        "author": "孟浩然",
        "paragraphs": [
            "八月湖水平，涵虚混太清。",
            "气蒸云梦泽，波撼岳阳城。",
            "欲济无舟楫，端居耻圣明。",
            "坐观垂钓者，徒有羡鱼情。"
        ],
        "dynasty": "唐代"
    },
    {
        "title": "与诸子登岘山",
        "notes": [
            "尚在--一作 ：字在"
        ],
        "chapter": "卷四",
        "category": "五言律诗",
        "author": "孟浩然",
        "paragraphs": [
            "人事有代谢，往来成古今。",
            "江山留胜迹，我辈复登临。",
            "水落鱼梁浅，天寒梦泽深。",
            "羊公碑尚在，读罢泪沾襟。"
        ],
        "dynasty": "唐代"
    },
    {
        "title": "清明日宴梅道士房",
        "notes": [],
        "chapter": "卷四",
        "category": "五言律诗",
        "author": "孟浩然",
        "paragraphs": [
            "林卧愁春尽，搴帷览物华。",
            "忽逢青鸟使，邀入赤松家。",
            "丹灶初开火，仙桃正落花。",
            "童颜若可驻，何惜醉流霞。"
        ],
        "dynasty": "唐代"
    },
    {
        "title": "岁暮归南山 / 归故园作 / 归终南山",
        "notes": [],
        "chapter": "卷四",
        "category": "五言律诗",
        "author": "孟浩然",
        "paragraphs": [
            "北阙休上书，南山归敝庐。",
            "不才明主弃，多病故人疏。",
            "白发催年老，青阳逼岁除。",
            "永怀愁不寐，松月夜窗虚。"
        ],
        "dynasty": "唐代"
    },
    {
        "title": "过故人庄",
        "notes": [],
        "chapter": "卷四",
        "category": "五言律诗",
        "author": "孟浩然",
        "paragraphs": [
            "故人具鸡黍，邀我至田家。",
            "绿树村边合，青山郭外斜。",
            "开轩面场圃，把酒话桑麻。",
            "待到重阳日，还来就菊花。"
        ],
        "dynasty": "唐代"
    },
    {
        "title": "秦中感秋寄远上人 / 秦中寄远上人",
        "notes": [],
        "chapter": "卷四",
        "category": "五言律诗",
        "author": "孟浩然",
        "paragraphs": [
            "一丘常欲卧，三径苦无资。",
            "北土非吾愿，东林怀我师。",
            "黄金燃桂尽，壮志逐年衰。",
            "日夕凉风至，闻蝉但益悲。"
        ],
        "dynasty": "唐代"
    },
    {
        "title": "宿桐庐江寄广陵旧游",
        "notes": [
            "闻--一作 ：听"
        ],
        "chapter": "卷四",
        "category": "五言律诗",
        "author": "孟浩然",
        "paragraphs": [
            "山暝闻猿愁，沧江急夜流。",
            "风鸣两岸叶，月照一孤舟。",
            "建德非吾土，维扬忆旧游。",
            "还将两行泪，遥寄海西头。"
        ],
        "dynasty": "唐代"
    },
    {
        "title": "留别王侍御维 / 留别王维",
        "notes": [],
        "chapter": "卷四",
        "category": "五言律诗",
        "author": "孟浩然",
        "paragraphs": [
            "寂寂竟何待，朝朝空自归。",
            "欲寻芳草去，惜与故人违。",
            "当路谁相假，知音世所稀。",
            "只应守寂寞，还掩故园扉。"
        ],
        "dynasty": "唐代"
    },
    {
        "title": "早寒江上有怀 / 早寒有怀",
        "notes": [
            "孤帆--一作 ：归帆"
        ],
        "chapter": "卷四",
        "category": "五言律诗",
        "author": "孟浩然",
        "paragraphs": [
            "木落雁南度，北风江上寒。",
            "我家襄水曲，遥隔楚云端。",
            "乡泪客中尽，孤帆天际看。",
            "迷津欲有问，平海夕漫漫。"
        ],
        "dynasty": "唐代"
    },
    {
        "title": "秋日登吴公台上寺远眺",
        "notes": [],
        "chapter": "卷四",
        "category": "五言律诗",
        "author": "刘长卿",
        "paragraphs": [
            "古台摇落后，秋日望乡心。",
            "野寺人来少，云峰水隔深。",
            "夕阳依旧垒，寒磬满空林。",
            "惆怅南朝事，长江独至今。"
        ],
        "dynasty": "唐代"
    },
    {
        "title": "送李中丞汉阳别业",
        "notes": [],
        "chapter": "卷四",
        "category": "五言律诗",
        "author": "刘长卿",
        "paragraphs": [
            "流落南征将，曾驱十万师。",
            "归罢无旧业，老去恋明时。",
            "独立三边静，轻生一剑知。",
            "茫茫汉江上，日暮欲何之。"
        ],
        "dynasty": "唐代"
    },
    {
        "title": "饯别王十一南游",
        "notes": [],
        "chapter": "卷四",
        "category": "五言律诗",
        "author": "刘长卿",
        "paragraphs": [
            "望君烟水阔，挥手泪沾巾。",
            "飞鸟没何处，青山空向人。",
            "长江一帆远，落日五湖春。",
            "谁见汀洲上，相思愁白蘋。"
        ],
        "dynasty": "唐代"
    },
    {
        "title": "寻南溪常山道人隐居 / 寻南溪常道士",
        "notes": [],
        "chapter": "卷四",
        "category": "五言律诗",
        "author": "刘长卿",
        "paragraphs": [
            "一路经行处，莓苔见履痕。",
            "白云依静渚，春草闭闲门。",
            "过雨看松色，随山到水源。",
            "溪花与禅意，相对亦忘言。"
        ],
        "dynasty": "唐代"
    },
    {
        "title": "新年作",
        "notes": [],
        "chapter": "卷四",
        "category": "五言律诗",
        "author": "刘长卿",
        "paragraphs": [
            "乡心新岁切，天畔独潸然。",
            "老至居人下，春归在客先。",
            "岭猿同旦暮，江柳共风烟。",
            "已似长沙傅，从今又几年。"
        ],
        "dynasty": "唐代"
    },
    {
        "title": "送僧归日本",
        "notes": [],
        "chapter": "卷四",
        "category": "五言律诗",
        "author": "钱起",
        "paragraphs": [
            "上国随缘住，来途若梦行。",
            "浮天沧海远，去世法舟轻。",
            "水月通禅寂，鱼龙听梵声。",
            "惟怜一灯影，万里眼中明。"
        ],
        "dynasty": "唐代"
    },
    {
        "title": "谷口书斋寄杨补阙",
        "notes": [],
        "chapter": "卷四",
        "category": "五言律诗",
        "author": "钱起",
        "paragraphs": [
            "泉壑带茅茨，云霞生薜帷。",
            "竹怜新雨后，山爱夕阳时。",
            "闲鹭栖常早，秋花落更迟。",
            "家僮扫萝径，昨与故人期。"
        ],
        "dynasty": "唐代"
    },
    {
        "title": "淮上喜会梁川故人 / 淮上喜会梁州故人",
        "notes": [],
        "chapter": "卷四",
        "category": "五言律诗",
        "author": "韦应物",
        "paragraphs": [
            "江汉曾为客，相逢每醉还。",
            "浮云一别后，流水十年间。",
            "欢笑情如旧，萧疏鬓已斑。",
            "何因不归去？淮上有秋山。"
        ],
        "dynasty": "唐代"
    },
    {
        "title": "赋得暮雨送李胄 / 赋得暮雨送李曹",
        "notes": [],
        "chapter": "卷四",
        "category": "五言律诗",
        "author": "韦应物",
        "paragraphs": [
            "楚江微雨里，建业暮钟时。",
            "漠漠帆来重，冥冥鸟去迟。",
            "海门深不见，浦树远含滋。",
            "相送情无限，沾襟比散丝。"
        ],
        "dynasty": "唐代"
    },
    {
        "title": "酬程近秋夜即事见赠",
        "notes": [],
        "chapter": "卷四",
        "category": "五言律诗",
        "author": "韩翃",
        "paragraphs": [
            "长簟迎风早，空城淡月华。",
            "星河秋一雁，砧杵夜千家。",
            "节候看应晚，心期卧已赊。",
            "向来吟秀句，不觉亿鸣鸦。"
        ],
        "dynasty": "唐代"
    },
    {
        "title": "阙题",
        "notes": [],
        "chapter": "卷四",
        "category": "五言律诗",
        "author": "刘昚虚",
        "paragraphs": [
            "道由白云尽，春与青溪长。",
            "时有落花至，远随流水香。",
            "闲门向山路，深柳读书堂。",
            "幽映每白日，清辉照衣裳。"
        ],
        "dynasty": "唐代"
    },
    {
        "title": "客夜与故人偶集 / 江乡故人偶集客舍",
        "notes": [],
        "chapter": "卷四",
        "category": "五言律诗",
        "author": "戴叔伦",
        "paragraphs": [
            "天秋月又满，城阙夜千重。",
            "还作江南会，翻疑梦里逢。",
            "风枝惊暗鹊，露草覆寒蛩。",
            "羁旅长堪醉，相留畏晓钟。"
        ],
        "dynasty": "唐代"
    },
    {
        "title": "李端公 / 送李端",
        "notes": [
            "自堪悲--一作 ：正堪悲"
        ],
        "chapter": "卷四",
        "category": "五言律诗",
        "author": "卢纶",
        "paragraphs": [
            "故关衰草遍，离别自堪悲。",
            "路出寒云外，人归暮雪时。",
            "少孤为客早，多难识君迟。",
            "掩泪空相向，风尘何处期。"
        ],
        "dynasty": "唐代"
    },
    {
        "title": "喜见外弟又言别",
        "notes": [],
        "chapter": "卷四",
        "category": "五言律诗",
        "author": "李益",
        "paragraphs": [
            "十年离乱后，长大一相逢。",
            "问姓惊初见，称名忆旧容。",
            "别来沧海事，语罢暮天钟。",
            "明日巴陵道，秋山又几重。"
        ],
        "dynasty": "唐代"
    },
    {
        "title": "云阳馆与韩绅宿别",
        "notes": [],
        "chapter": "卷四",
        "category": "五言律诗",
        "author": "司空曙",
        "paragraphs": [
            "故人江海别，几度隔山川。",
            "乍见翻疑梦，相悲各问年。",
            "孤灯寒照雨，深竹暗浮烟。",
            "更有明朝恨，离杯惜共传。"
        ],
        "dynasty": "唐代"
    },
    {
        "title": "喜外弟卢纶见宿",
        "notes": [],
        "chapter": "卷四",
        "category": "五言律诗",
        "author": "司空曙",
        "paragraphs": [
            "静夜四无邻，荒居旧业贫。",
            "雨中黄叶树，灯下白头人。",
            "以我独沉久，愧君相见频。",
            "平生自有分，况是蔡家亲。"
        ],
        "dynasty": "唐代"
    },
    {
        "title": "贼平后送人北归", 
        "notes": [], 
        "author": "司空曙", 
        "paragraphs": [
          "世乱同南去，时清独北还。", 
          "他乡生白发，旧国见青山。", 
          "晓月过残垒，繁星宿故关。", 
          "寒禽与衰草，处处伴愁颜。"
        ], 
        "dynasty": "唐代"
      }, 
    {
        "title": "蜀先主庙",
        "notes": [],
        "chapter": "卷四",
        "category": "五言律诗",
        "author": "刘禹锡",
        "paragraphs": [
            "天地英雄气，千秋尚凛然。",
            "势分三足鼎，业复五铢钱。",
            "得相能开国，生儿不象贤。",
            "凄凉蜀故妓，来舞魏宫前。"
        ],
        "dynasty": "唐代"
    },
    {
        "title": "没蕃故人",
        "notes": [],
        "chapter": "卷四",
        "category": "五言律诗",
        "author": "张籍",
        "paragraphs": [
            "前年伐月支，城下没全师。",
            "蕃汉断消息，死生长别离。",
            "无人收废帐，归马识残旗。",
            "欲祭疑君在，天涯哭此时。"
        ],
        "dynasty": "唐代"
    },
    {
        "title": "草 / 赋得古原草送别",
        "notes": [],
        "chapter": "卷四",
        "category": "五言律诗",
        "author": "白居易",
        "paragraphs": [
            "离离原上草，一岁一枯荣。",
            "野火烧不尽，春风吹又生。",
            "远芳侵古道，晴翠接荒城。",
            "又送王孙去，萋萋满别情。"
        ],
        "dynasty": "唐代"
    },
    {
        "title": "旅宿",
        "notes": [],
        "chapter": "卷四",
        "category": "五言律诗",
        "author": "杜牧",
        "paragraphs": [
            "旅馆无良伴，凝情自悄然。",
            "寒灯思旧事，断雁警愁眠。",
            "远梦归侵晓，家书到隔年。",
            "沧江好烟月，门系钓鱼船。"
        ],
        "dynasty": "唐代"
    },
    {
        "title": "秋日赴阙题潼关驿楼 / 行次潼关逢魏扶东归",
        "notes": [],
        "chapter": "卷四",
        "category": "五言律诗",
        "author": "许浑",
        "paragraphs": [
            "红叶晚萧萧，长亭酒一瓢。",
            "残云归太华，疏雨过中条。",
            "树色随山迥，河声入海遥。",
            "帝乡明日到，犹自梦渔樵。"
        ],
        "dynasty": "唐代"
    },
    {
        "title": "早秋三首·其一",
        "notes": [],
        "chapter": "卷四",
        "category": "五言律诗",
        "author": "许浑",
        "paragraphs": [
            "遥夜泛清瑟，西风生翠萝。",
            "残萤栖玉露，早雁拂金河。",
            "高树晓还密，远山晴更多。",
            "淮南一叶下，自觉洞庭波。"
        ],
        "dynasty": "唐代"
    },
    {
        "title": "蝉",
        "notes": [],
        "chapter": "卷四",
        "category": "五言律诗",
        "author": "李商隐",
        "paragraphs": [
            "本以高难饱，徒劳恨费声。",
            "五更疏欲断，一树碧无情。",
            "薄宦梗犹泛，故园芜已平。",
            "烦君最相警，我亦举家清。"
        ],
        "dynasty": "唐代"
    },
    {
        "title": "风雨",
        "notes": [],
        "chapter": "卷四",
        "category": "五言律诗",
        "author": "李商隐",
        "paragraphs": [
            "凄凉宝剑篇，羁泊欲穷年。",
            "黄叶仍风雨，青楼自管弦。",
            "新知遭薄俗，旧好隔良缘。",
            "心断新丰酒，销愁斗几千。"
        ],
        "dynasty": "唐代"
    },
    {
        "title": "落花",
        "notes": [],
        "chapter": "卷四",
        "category": "五言律诗",
        "author": "李商隐",
        "paragraphs": [
            "高阁客竟去，小园花乱飞。",
            "参差连曲陌，迢递送斜晖。",
            "肠断未忍扫，眼穿仍欲归。",
            "芳心向春尽，所得是沾衣。"
        ],
        "dynasty": "唐代"
    },
    {
        "title": "凉思",
        "notes": [],
        "chapter": "卷四",
        "category": "五言律诗",
        "author": "李商隐",
        "paragraphs": [
            "客去波平槛，蝉休露满枝。",
            "永怀当此节，倚立自移时。",
            "北斗兼春远，南陵寓使迟。",
            "天涯占梦数，疑误有新知。"
        ],
        "dynasty": "唐代"
    },
    {
        "title": "北青萝",
        "notes": [],
        "chapter": "卷四",
        "category": "五言律诗",
        "author": "李商隐",
        "paragraphs": [
            "残阳西入崦，茅屋访孤僧。",
            "落叶人何在，寒云路几层。",
            "独敲初夜磬，闲倚一枝藤。",
            "世界微尘里，吾宁爱与憎。"
        ],
        "dynasty": "唐代"
    },
    {
        "title": "送人东游",
        "notes": [],
        "chapter": "卷四",
        "category": "五言律诗",
        "author": "温庭筠",
        "paragraphs": [
            "荒戍落黄叶，浩然离故关。",
            "高风汉阳渡，初日郢门山。",
            "江上几人在，天涯孤棹还。",
            "何当重相见，樽酒慰离颜。"
        ],
        "dynasty": "唐代"
    },
    {
        "title": "灞上秋居",
        "notes": [],
        "chapter": "卷四",
        "category": "五言律诗",
        "author": "马戴",
        "paragraphs": [
            "灞原风雨定，晚见雁行频。",
            "落叶他乡树，寒灯独夜人。",
            "空园白露滴，孤壁野僧邻。",
            "寄卧郊扉久，何年致此身。"
        ],
        "dynasty": "唐代"
    },
    {
        "title": "楚江怀古三首·其一",
        "notes": [],
        "chapter": "卷四",
        "category": "五言律诗",
        "author": "马戴",
        "paragraphs": [
            "露气寒光集，微阳下楚丘。",
            "猿啼洞庭树，人在木兰舟。",
            "广泽生明月，苍山夹乱流。",
            "云中君不见，竟夕自悲秋。"
        ],
        "dynasty": "唐代"
    },
    {
        "title": "书边事",
        "notes": [],
        "chapter": "卷四",
        "category": "五言律诗",
        "author": "张乔",
        "paragraphs": [
            "调角断清秋，征人倚戍楼。",
            "春风对青冢，白日落梁州。",
            "大汉无兵阻，穷边有客游。",
            "蕃情似此水，长愿向南流。"
        ],
        "dynasty": "唐代"
    },
    {
        "title": "除夜 / 巴山道中除夜书怀",
        "notes": [],
        "chapter": "卷四",
        "category": "五言律诗",
        "author": "崔涂",
        "paragraphs": [
            "迢递三巴路，羁危万里身。",
            "乱山残雪夜，孤烛异乡人。",
            "渐与骨肉远，转于僮仆亲。",
            "那堪正飘泊，明日岁华新。"
        ],
        "dynasty": "唐代"
    },
    {
        "title": "孤雁二首·其二",
        "notes": [],
        "chapter": "卷四",
        "category": "五言律诗",
        "author": "崔涂",
        "paragraphs": [
            "几行归塞尽，念尔独何之。",
            "暮雨相呼失，寒塘欲下迟。",
            "渚云低暗度，关月冷相随。",
            "未必逢矰缴，孤飞自可疑。"
        ],
        "dynasty": "唐代"
    },
    {
        "title": "春宫怨",
        "notes": [],
        "chapter": "卷四",
        "category": "五言律诗",
        "author": "杜荀鹤",
        "paragraphs": [
            "早被婵娟误，欲妆临镜慵。",
            "承恩不在貌，教妾若为容。",
            "风暖鸟声碎，日高花影重。",
            "年年越溪女，相忆采芙蓉。"
        ],
        "dynasty": "唐代"
    },
    {
        "title": "章台夜思",
        "notes": [],
        "chapter": "卷四",
        "category": "五言律诗",
        "author": "韦庄",
        "paragraphs": [
            "清瑟怨遥夜，绕弦风雨哀。",
            "孤灯闻楚角，残月下章台。",
            "芳草已云暮，故人殊未来。",
            "乡书不可寄，秋雁又南回。"
        ],
        "dynasty": "唐代"
    },
    {
        "title": "寻陆鸿渐不遇",
        "notes": [],
        "chapter": "卷四",
        "category": "五言律诗",
        "author": "皎然",
        "paragraphs": [
            "移家虽带郭，野径入桑麻。",
            "近种篱边菊，秋来未著花。",
            "扣门无犬吠，欲去问西家。",
            "报道山中去，归时每日斜。"
        ],
        "dynasty": "唐代"
    }
]