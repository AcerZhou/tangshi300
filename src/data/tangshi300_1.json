[{
    "title": "感遇·其一",
    "notes": [],
    "chapter": "卷一",
    "category": "五言古诗",
    "author": "张九龄",
    "paragraphs": [
      "孤鸿海上来，池潢不敢顾。",
      "侧见双翠鸟，巢在三珠树。",
      "矫矫珍木巅，得无金丸惧？",
      "美服患人指，高明逼神恶。",
      "今我游冥冥，弋者何所慕！"
    ],
    "dynasty": "唐代"
  },
  {
    "title": "感遇·其二",
    "notes": [],
    "chapter": "卷一",
    "category": "五言古诗",
    "author": "张九龄",
    "paragraphs": [
      "兰叶春葳蕤，桂华秋皎洁。",
      "欣欣此生意，自尔为佳节。",
      "谁知林栖者，闻风坐相悦。",
      "草木有本心，何求美人折！"
    ],
    "dynasty": "唐代"
  },
  {
    "title": "感遇·其三",
    "notes": [],
    "chapter": "卷一",
    "category": "五言古诗",
    "author": "张九龄",
    "paragraphs": [
      "幽人归独卧，滞虑洗孤清。",
      "持此谢高鸟，因之传远情。",
      "日夕怀空意，人谁感至精？",
      "飞沈理自隔，何所慰吾诚?"
    ],
    "dynasty": "唐代"
  },
  {
    "title": "感遇·其四",
    "notes": [],
    "chapter": "卷一",
    "category": "五言古诗",
    "author": "张九龄",
    "paragraphs": [
      "江南有丹橘，经冬犹绿林。",
      "岂伊地气暖？自有岁寒心。",
      "可以荐嘉客，奈何阻重深。",
      "运命惟所遇，循环不可寻。",
      "徒言树桃李，此木岂无阴？"
    ],
    "dynasty": "唐代"
  },
  {
    "title": "下终南山过斛斯山人宿置酒",
    "notes": [],
    "chapter": "卷一",
    "category": "五言古诗",
    "author": "李白",
    "paragraphs": [
      "暮从碧山下，山月随人归。",
      "却顾所来径，苍苍横翠微。",
      "相携及田家，童稚开荆扉。",
      "绿竹入幽径，青萝拂行衣。",
      "欢言得所憩，美酒聊共挥。",
      "长歌吟松风，曲尽河星稀。",
      "我醉君复乐，陶然共忘机。"
    ],
    "dynasty": "唐代"
  },
  {
    "title": "月下独酌四首·其一",
    "notes": [
      "同交欢--一作 ：相交欢"
    ],
    "chapter": "卷一",
    "category": "五言古诗",
    "author": "李白",
    "paragraphs": [
      "花间一壶酒，独酌无相亲。",
      "举杯邀明月，对影成三人。",
      "月既不解饮，影徒随我身。",
      "暂伴月将影，行乐须及春。",
      "我歌月徘徊，我舞影零乱。",
      "醒时同交欢，醉后各分散。",
      "永结无情游，相期邈云汉。"
    ],
    "dynasty": "唐代"
  },
  {
    "title": "春思",
    "notes": [],
    "chapter": "卷一",
    "category": "五言古诗",
    "author": "李白",
    "paragraphs": [
      "燕草如碧丝，秦桑低绿枝。",
      "当君怀归日，是妾断肠时。",
      "春风不相识，何事入罗帏。"
    ],
    "dynasty": "唐代"
  },
  {
    "title": "望岳",
    "notes": [
      "曾--通 ：层"
    ],
    "chapter": "卷一",
    "category": "五言古诗",
    "author": "杜甫",
    "paragraphs": [
      "岱宗夫如何？齐鲁青未了。",
      "造化钟神秀，阴阳割昏晓。",
      "荡胸生曾云，决眦入归鸟。",
      "会当凌绝顶，一览众山小。"
    ],
    "dynasty": "唐代"
  },
  {
    "title": "赠卫八处士",
    "notes": [],
    "chapter": "卷一",
    "category": "五言古诗",
    "author": "杜甫",
    "paragraphs": [
      "人生不相见，动如参与商。",
      "今夕复何夕，共此灯烛光。",
      "少壮能几时，鬓发各已苍。",
      "访旧半为鬼，惊呼热中肠。",
      "焉知二十载，重上君子堂。",
      "昔别君未婚，儿女忽成行。",
      "怡然敬父执，问我来何方。",
      "问答未及已，儿女罗酒浆。",
      "夜雨剪春韭，新炊间黄粱。",
      "主称会面难，一举累十觞。",
      "十觞亦不醉，感子故意长。",
      "明日隔山岳，世事两茫茫。"
    ],
    "dynasty": "唐代"
  },
  {
    "title": "佳人",
    "notes": [],
    "chapter": "卷一",
    "category": "五言古诗",
    "author": "杜甫",
    "paragraphs": [
      "绝代有佳人，幽居在空谷。",
      "自云良家子，零落依草木。",
      "关中昔丧乱，兄弟遭杀戮。",
      "官高何足论，不得收骨肉。",
      "世情恶衰歇，万事随转烛。",
      "夫婿轻薄儿，新人美如玉。",
      "合昏尚知时，鸳鸯不独宿。",
      "但见新人笑，那闻旧人哭。",
      "在山泉水清，出山泉水浊。",
      "侍婢卖珠回，牵萝补茅屋。",
      "摘花不插发，采柏动盈掬。",
      "天寒翠袖薄，日暮倚修竹。"
    ],
    "dynasty": "唐代"
  },
  {
    "title": "梦李白二首·其一",
    "notes": [],
    "chapter": "卷一",
    "category": "五言古诗",
    "author": "杜甫",
    "paragraphs": [
      "死别已吞声，生别常恻恻。",
      "江南瘴疠地，逐客无消息。",
      "故人入我梦，明我长相忆。",
      "恐非平生魂，路远不可测。",
      "魂来枫林青，魂返关塞黑。",
      "君今在罗网，何以有羽翼。",
      "落月满屋梁，犹疑照颜色。",
      "水深波浪阔，无使蛟龙得。"
    ],
    "dynasty": "唐代"
  },
  {
    "title": "梦李白二首·其二",
    "notes": [],
    "chapter": "卷一",
    "category": "五言古诗",
    "author": "杜甫",
    "paragraphs": [
      "浮云终日行，游子久不至。",
      "三夜频梦君，情亲见君意。",
      "告归常局促，苦道来不易。",
      "江湖多风波，舟楫恐失坠。",
      "出门搔白首，若负平生志。",
      "冠盖满京华，斯人独憔悴。",
      "孰云网恢恢，将老身反累。",
      "千秋万岁名，寂寞身后事。"
    ],
    "dynasty": "唐代"
  },
  {
    "title": "送别",
    "notes": [],
    "chapter": "卷一",
    "category": "五言古诗",
    "author": "王维",
    "paragraphs": [
      "下马饮君酒，问君何所之？",
      "君言不得意，归卧南山陲。",
      "但去莫复问，白云无尽时。"
    ],
    "dynasty": "唐代"
  },
  {
    "title": "送綦毋潜落第还乡",
    "notes": [],
    "chapter": "卷一",
    "category": "五言古诗",
    "author": "王维",
    "paragraphs": [
      "圣代无隐者，英灵尽来归。",
      "遂令东山客，不得顾采薇。",
      "既至金门远，孰云吾道非。",
      "江淮度寒食，京洛缝春衣。",
      "置酒长安道，同心与我违。",
      "行当浮桂棹，未几拂荆扉。",
      "远树带行客，孤城当落晖。",
      "吾谋适不用，勿谓知音稀。"
    ],
    "dynasty": "唐代"
  },
  {
    "title": "青溪 / 过青溪水作",
    "notes": [
      "磐石--一作 ：盘石"
    ],
    "chapter": "卷一",
    "category": "五言古诗",
    "author": "王维",
    "paragraphs": [
      "言入黄花川，每逐清溪水。",
      "随山将万转，趣途无百里。",
      "声喧乱石中，色静深松里。",
      "漾漾泛菱荇，澄澄映葭苇。",
      "我心素已闲，清川澹如此。",
      "请留磐石上，垂钓将已矣。"
    ],
    "dynasty": "唐代"
  },
  {
    "title": "渭川田家",
    "notes": [
      "斜阳--一作 ：斜光"
    ],
    "chapter": "卷一",
    "category": "五言古诗",
    "author": "王维",
    "paragraphs": [
      "斜阳照墟落，穷巷牛羊归。",
      "野老念牧童，倚杖候荆扉。",
      "雉雊麦苗秀，蚕眠桑叶稀。",
      "田夫荷锄至，相见语依依。",
      "即此羡闲逸，怅然吟式微。"
    ],
    "dynasty": "唐代"
  },
  {
    "title": "西施咏",
    "notes": [],
    "chapter": "卷一",
    "category": "五言古诗",
    "author": "王维",
    "paragraphs": [
      "艳色天下重，西施宁久微。",
      "朝为越溪女，暮作吴宫妃。",
      "贱日岂殊众，贵来方悟稀。",
      "邀人傅香粉，不自著罗衣。",
      "君宠益娇态，君怜无是非。",
      "当时浣纱伴，莫得同车归。",
      "持谢邻家子，效颦安可希。"
    ],
    "dynasty": "唐代"
  },
  {
    "title": "秋登兰山寄张五 / 九月九日岘山寄张子容",
    "notes": [
      "试--一作 始"
    ],
    "chapter": "卷一",
    "category": "五言古诗",
    "author": "孟浩然",
    "paragraphs": [
      "北山白云里，隐者自怡悦。",
      "相望试登高，心随雁飞灭。",
      "愁因薄暮起，兴是清秋发。",
      "时见归村人，沙行渡头歇。",
      "天边树若荠，江畔洲如月。",
      "何当载酒来，共醉重阳节。"
    ],
    "dynasty": "唐代"
  },
  {
    "title": "夏日南亭怀辛大",
    "notes": ["中--一作：终"],
    "chapter": "卷一",
    "category": "五言古诗",
    "author": "孟浩然",
    "paragraphs": [
      "山光忽西落，池月渐东上。",
      "散发乘夕凉，开轩卧闲敞。",
      "荷风送香气，竹露滴清响。",
      "欲取鸣琴弹，恨无知音赏。",
      "感此怀故人，中宵劳梦想。"
    ],
    "dynasty": "唐代"
  },
  {
    "title": "宿业师山房期丁大不至 / 宿业师山房待丁大不至",
    "notes": [],
    "chapter": "卷一",
    "category": "五言古诗",
    "author": "孟浩然",
    "paragraphs": [
      "夕阳度西岭，群壑倏已暝。",
      "松月生夜凉，风泉满清听。",
      "樵人归欲尽，烟鸟栖初定。",
      "之子期宿来，孤琴候萝径。"
    ],
    "dynasty": "唐代"
  },
  {
    "title": "同从弟南斋玩月忆山阴崔少府",
    "notes": [],
    "chapter": "卷一",
    "category": "五言古诗",
    "author": "王昌龄",
    "paragraphs": [
      "高卧南斋时，开帷月初吐。",
      "清辉澹水木，演漾在窗户。",
      "冉冉几盈虚，澄澄变今古。",
      "美人清江畔，是夜越吟苦。",
      "千里共如何，微风吹兰杜。"
    ],
    "dynasty": "唐代"
  },
  {
    "title": "寻西山隐者不遇",
    "notes": [],
    "chapter": "卷一",
    "category": "五言古诗",
    "author": "丘为",
    "paragraphs": [
      "绝顶一茅茨，直上三十里。",
      "扣关无僮仆，窥室唯案几。",
      "若非巾柴车，应是钓秋水。",
      "差池不相见，黾勉空仰止。",
      "草色新雨中，松声晚窗里。",
      "及兹契幽绝，自足荡心耳。",
      "虽无宾主意，颇得清净理。",
      "兴尽方下山，何必待之子。"
    ],
    "dynasty": "唐代"
  },
  {
    "title": "春泛若耶溪",
    "notes": [],
    "chapter": "卷一",
    "category": "五言古诗",
    "author": "綦毋潜",
    "paragraphs": [
      "幽意无断绝，此去随所偶。",
      "晚风吹行舟，花路入溪口。",
      "际夜转西壑，隔山望南斗。",
      "潭烟飞溶溶，林月低向后。",
      "生事且弥漫，愿为持竿叟。"
    ],
    "dynasty": "唐代"
  },
  {
    "title": "宿王昌龄隐居",
    "notes": [],
    "chapter": "卷一",
    "category": "五言古诗",
    "author": "常建",
    "paragraphs": [
      "清溪深不测，隐处唯孤云。",
      "松际露微月，清光犹为君。",
      "茅亭宿花影，药院滋苔纹。",
      "余亦谢时去，西山鸾鹤群。"
    ],
    "dynasty": "唐代"
  },
  {
    "title": "与高适薛据同登慈恩寺浮图",
    "notes": [
      "凑--一作 ：走",
      "似--一作 ：如",
      "馆--一作 ：观"
    ],
    "chapter": "卷一",
    "category": "五言古诗",
    "author": "岑参",
    "paragraphs": [
      "塔势如涌出，孤高耸天宫。",
      "登临出世界，磴道盘虚空。",
      "突兀压神州，峥嵘如鬼工。",
      "四角碍白日，七层摩苍穹。",
      "下窥指高鸟，俯听闻惊风。",
      "连山若波涛，奔凑似朝东。",
      "青槐夹驰道，宫馆何玲珑。",
      "秋色从西来，苍然满关中。",
      "五陵北原上，万古青濛濛。",
      "净理了可悟，胜因夙所宗。",
      "誓将挂冠去，觉道资无穷。"
    ],
    "dynasty": "唐代"
  },
  {
    "title": "贼退示官吏",
    "notes": [],
    "chapter": "卷一",
    "category": "五言古诗",
    "author": "元结",
    "paragraphs": [
      "癸卯岁，西原贼入道州，焚烧杀掠，几尽而去。",
      "明年，贼又攻永破邵，不犯此州边鄙而退。",
      "岂力能制敌与？盖蒙其伤怜而已。",
      "诸使何为忍苦征敛，故作诗一篇以示官吏。",
      "",
      "昔岁逢太平，山林二十年。",
      "泉源在庭户，洞壑当门前。",
      "井税有常期，日晏犹得眠。",
      "忽然遭世变，数岁亲戎旃。",
      "今来典斯郡，山夷又纷然。",
      "城小贼不屠，人贫伤可怜。",
      "是以陷邻境，此州独见全。",
      "使臣将王命，岂不如贼焉？",
      "今彼征敛者，迫之如火煎。",
      "谁能绝人命，以作时世贤！",
      "思欲委符节，引竿自刺船。",
      "将家就鱼麦，归老江湖边。"
    ],
    "dynasty": "唐代"
  },
  {
    "title": "郡斋雨中与诸文士燕集",
    "notes": [],
    "chapter": "卷一",
    "category": "五言古诗",
    "author": "韦应物",
    "paragraphs": [
      "兵卫森画戟，宴寝凝清香。",
      "海上风雨至，逍遥池阁凉。",
      "烦疴近消散，嘉宾复满堂。",
      "自惭居处崇，未睹斯民康。",
      "理会是非遣，性达形迹忘。",
      "鲜肥属时禁，蔬果幸见尝。",
      "俯饮一杯酒，仰聆金玉章。",
      "神欢体自轻，意欲凌风翔。",
      "吴中盛文史，群彦今汪洋。",
      "方知大藩地，岂曰财赋强。"
    ],
    "dynasty": "唐代"
  },
  {
    "title": "初发扬子寄元大校书",
    "notes": [],
    "chapter": "卷一",
    "category": "五言古诗",
    "author": "韦应物",
    "paragraphs": [
      "凄凄去亲爱，泛泛入烟雾。",
      "归棹洛阳人，残钟广陵树。",
      "今朝此为别，何处还相遇。",
      "世事波上舟，沿洄安得住。"
    ],
    "dynasty": "唐代"
  },
  {
    "title": "寄全椒山中道士",
    "notes": [],
    "chapter": "卷一",
    "category": "五言古诗",
    "author": "韦应物",
    "paragraphs": [
      "今朝郡斋冷，忽念山中客。",
      "涧底束荆薪，归来煮白石。",
      "欲持一瓢酒，远慰风雨夕。",
      "落叶满空山，何处寻行迹。"
    ],
    "dynasty": "唐代"
  },
  {
    "title": "长安遇冯著",
    "notes": [],
    "chapter": "卷一",
    "category": "五言古诗",
    "author": "韦应物",
    "paragraphs": [
      "客从东方来，衣上灞陵雨。",
      "问客何为来，采山因买斧。",
      "冥冥花正开，飏飏燕新乳。",
      "昨别今已春，鬓丝生几缕。"
    ],
    "dynasty": "唐代"
  },
  {
    "title": "夕次盱眙县",
    "notes": [],
    "chapter": "卷一",
    "category": "五言古诗",
    "author": "韦应物",
    "paragraphs": [
      "落帆逗淮镇，停舫临孤驿。",
      "浩浩风起波，冥冥日沉夕。",
      "人归山郭暗，雁下芦洲白。",
      "独夜忆秦关，听钟未眠客。"
    ],
    "dynasty": "唐代"
  },
  {
    "title": "东郊",
    "notes": [],
    "chapter": "卷一",
    "category": "五言古诗",
    "author": "韦应物",
    "paragraphs": [
      "吏舍跼终年，出郊旷清曙。",
      "杨柳散和风，青山澹吾虑。",
      "依丛适自憩，缘涧还复去。",
      "微雨霭芳原，春鸠鸣何处。",
      "乐幽心屡止，遵事迹犹遽。",
      "终罢斯结庐，慕陶直可庶。"
    ],
    "dynasty": "唐代"
  },
  {
    "title": "送杨氏女",
    "notes": [],
    "chapter": "卷一",
    "category": "五言古诗",
    "author": "韦应物",
    "paragraphs": [
      "永日方戚戚，出行复悠悠。",
      "女子今有行，大江溯轻舟。",
      "尔辈苦无恃，抚念益慈柔。",
      "幼为长所育，两别泣不休。",
      "对此结中肠，义往难复留。",
      "自小阙内训，事姑贻我忧。",
      "赖兹托令门，任恤庶无尤。",
      "贫俭诚所尚，资从岂待周。",
      "孝恭遵妇道，容止顺其猷。",
      "别离在今晨，见尔当何秋。",
      "居闲始自遣，临感忽难收。",
      "归来视幼女，零泪缘缨流。"
    ],
    "dynasty": "唐代"
  },
  {
    "title": "晨诣超师院读禅经",
    "notes": [],
    "chapter": "卷一",
    "category": "五言古诗",
    "author": "柳宗元",
    "paragraphs": [
      "汲井漱寒齿，清心拂尘服。",
      "闲持贝叶书，步出东斋读。",
      "真源了无取，妄迹世所逐。",
      "遗言冀可冥，缮性何由熟。",
      "道人庭宇静，苔色连深竹。",
      "日出雾露馀，青松如膏沐。",
      "澹然离言说，悟悦心自足。"
    ],
    "dynasty": "唐代"
  },
  {
    "title": "溪居",
    "notes": [],
    "chapter": "卷一",
    "category": "五言古诗",
    "author": "柳宗元",
    "paragraphs": [
      "久为簪组累，幸此南夷谪。",
      "闲依农圃邻，偶似山林客。",
      "晓耕翻露草，夜榜响溪石。",
      "来往不逢人，长歌楚天碧。"
    ],
    "dynasty": "唐代"
  },
  {
    "title": "塞上曲·其一",
    "notes": [],
    "chapter": "卷一",
    "category": "乐府",
    "author": "王昌龄",
    "paragraphs": [
      "蝉鸣空桑林，八月萧关道。",
      "出塞入塞寒，处处黄芦草。",
      "从来幽并客，皆共尘沙老。",
      "莫学游侠儿，矜夸紫骝好。"
    ],
    "dynasty": "唐代"
  },
  {
    "title": "塞下曲",
    "notes": [],
    "chapter": "卷一",
    "category": "乐府",
    "author": "王昌龄",
    "paragraphs": [
      "饮马渡秋水，水寒风似刀。",
      "平沙日未没，黯黯见临洮。",
      "昔日长城战，咸言意气高。",
      "黄尘足今古，白骨乱蓬蒿。"
    ],
    "dynasty": "唐代"
  },
  {
    "title": "关山月",
    "notes": [
      "望边邑--一作 ：望边色"
    ],
    "chapter": "卷一",
    "category": "乐府",
    "author": "李白",
    "paragraphs": [
      "明月出天山，苍茫云海间。",
      "长风几万里，吹度玉门关。",
      "汉下白登道，胡窥青海湾。",
      "由来征战地，不见有人还。",
      "戍客望边邑，思归多苦颜。",
      "高楼当此夜，叹息未应闲。"
    ],
    "dynasty": "唐代"
  },
  {
    "title": "子夜吴歌·春歌",
    "notes": [],
    "chapter": "卷一",
    "category": "乐府",
    "author": "李白",
    "paragraphs": [
      "秦地罗敷女，采桑绿水边。",
      "素手青条上，红妆白日鲜。",
      "蚕饥妾欲去，五马莫留连。"
    ],
    "dynasty": "唐代"
  },
  {
    "title": "子夜吴歌·夏歌",
    "notes": [],
    "chapter": "卷一",
    "category": "乐府",
    "author": "李白",
    "paragraphs": [
      "镜湖三百里，菡萏发荷花。",
      "五月西施采，人看隘若耶。",
      "回舟不待月，归去越王家。"
    ],
    "dynasty": "唐代"
  },
  {
    "title": "子夜吴歌·秋歌",
    "notes": [],
    "chapter": "卷一",
    "category": "乐府",
    "author": "李白",
    "paragraphs": [
      "长安一片月，万户捣衣声。",
      "秋风吹不尽，总是玉关情。",
      "何日平胡虏，良人罢远征。"
    ],
    "dynasty": "唐代"
  },
  {
    "title": "子夜吴歌·冬歌",
    "notes": [],
    "chapter": "卷一",
    "category": "乐府",
    "author": "李白",
    "paragraphs": [
      "明朝驿使发，一夜絮征袍。",
      "素手抽针冷，那堪把剪刀。",
      "裁缝寄远道，几日到临洮。"
    ],
    "dynasty": "唐代"
  },
  {
    "title": "长干行·其一",
    "notes": [],
    "chapter": "卷一",
    "category": "乐府",
    "author": "李白",
    "paragraphs": [
      "妾发初覆额，折花门前剧。",
      "郎骑竹马啦，绕床弄青梅。",
      "同居长干里，两小无嫌猜。",
      "十四为君妇，羞颜未尝开。",
      "低头向暗壁，千唤不一回。",
      "十五始展眉，愿同尘与灰。",
      "常存抱柱信，岂上旺夫台。",
      "十六君远行，瞿塘滟滪堆。",
      "五月不可触，猿声天上哀。",
      "门前迟行迹，一一生绿苔。",
      "苔深不能扫，落叶秋风早。",
      "八月蝴蝶黄，双飞西园草。",
      "感此伤妾心，坐愁红颜老。",
      "早晚下三巴，预将书报家。",
      "相迎不道远，直至长风沙。"
    ],
    "dynasty": "唐代"
  },
  {
    "title": "长干行·其二",
    "notes": [],
    "chapter": "卷一",
    "category": "乐府",
    "author": "李白",
    "paragraphs": [
      "忆妾深闺里，烟尘不曾识。",
      "嫁于长干人，沙头候风色。",
      "五月南风兴，思君下巴陵。",
      "八月西风起，想君发杨子。",
      "去来悲如何，见少别离多。",
      "湘潭几日到，妾梦越风波。",
      "昨夜狂风度，吹折江头树。",
      "渺渺暗无边，行人在何处。",
      "好乘浮云骢，佳期兰渚东。",
      "鸳鸯绿蒲上，翡翠锦屏中。",
      "自怜十五余，颜色桃花红。",
      "那作商人妇，愁水又愁风。"
    ],
    "dynasty": "唐代"
  },
  {
    "title": "烈女操",
    "notes": [
      "古井水--一作 ：井中水"
    ],
    "chapter": "卷一",
    "category": "乐府",
    "author": "孟郊",
    "paragraphs": [
      "梧桐相待老，鸳鸯会双死。",
      "贞女贵殉夫，舍生亦如此。",
      "波澜誓不起，妾心古井水。"
    ],
    "dynasty": "唐代"
  },
  {
    "title": "游子吟",
    "notes": [],
    "chapter": "卷一",
    "category": "乐府",
    "author": "孟郊",
    "paragraphs": [
      "慈母手中线，游子身上衣。",
      "临行密密缝，意恐迟迟归。",
      "谁言寸草心，报得三春晖。"
    ],
    "dynasty": "唐代"
  }
]